#1. Ketterät menetelmät

##[The Art Of Agile Development: Pair Programming](http://www.jamesshore.com/Agile-Book/pair_programming.html)

Kirjassaan "The Art Of Agile Development" James Shore puhuu pariohjelmoinnista ("pair programming"). Shore kertoo mitä pariohjelmointi on
ja antaa neuvoja, jotta kokemus olisi sitä harjoittaville mahdollisimman mukava. Hän myös kertoo pariohjelmoinnin haasteista. Shoren mukaan
pariohjelmointi vähentää virheiden määrää, auttaa ihmisiä jakamaan tietämystään toistensa kanssa ja parantaa koodin laatua sekä yksilön keskittymiskykyä.

##[Understanding Communication within Pair Programming](http://dl.acm.org.libproxy.helsinki.fi/citation.cfm?id=2384716.2384738&coll=DL&dl=ACM&CFID=273890905&CFTOKEN=79351225)

Pariohjelmoinnissa kommunikointi parien kesken on suuressa roolissa. Artikkelissa "Understanding Communication within Pair Programming" Mark Zarb väittää, että
oikeanlainen kommunikointi pariohjelmoijien kesken vaikuttaa vahvasti heidän työskentelynsä onnistumiseen. Zarb tutkii pariohjelmoijien työskentelyä
saadakseen selville kuinka kommunikointi sujuu ja millaista se on. Hän toivoo löytävänsä tutkimustensa perusteella kommunikointimalleja, jotka parantavat
pariohjelmointia tällä saralla. Zarbin tutkimustyö artikkelissa on kesken, mutta hänellä on kaksi hypoteesia
tutkimukseensa liittyen. Ensimmäinen on, että aloittelijoita voidaan kouluttaa käyttämään hyviä kommunikointitapoja, jotta pariohjelmoinnista tulisi mieluisempaa
ja koodista laadukkaampaa. Toinen on, että pariohjelmoijien kommunikoinnin ymmärtäminen johtaa menestyksekkäämpään pariohjelmointiin.

##[Pair Programming: What's in it for Me?](http://doi.acm.org/10.1145/1414004.1414026)

Pariohjelmoinnin vaikutuksia opetuksessa on tutkittu paljon, mutta itse ohjelmistoalalla siitä ei ole tehty yhtä paljon tutkimusta. Artikkelissa
"Pair Programming: What's in it for Me?" Begel ja Nagappan tekevät tutkimusta pariohjelmoinnin merkityksestä työelämässä. He suorittavat kyselyn
Microsoftin työntekijöille, joiden joukossa on johtotason miehiä, kehittäjiä ja testaajia. Kyselyssä he haluavat tietää niiltä, joilla on pariohjelmoinnista
kokemusta, että miten he suhtautuvat pariohjelmointiin ja mitkä ovat sen suurimmat hyödyt ja haitat. Lisäksi Begel ja Nagappan kysyvät mitkä piirteet
tekevät yksilöstä hyvän parin ja mitkä piirteet tekevät hyvän tiimin pariohjelmointia käytettäessä. Oleellisimmat tulokset olivat, että enemmistö kyselyyn
vastanneista pitävät pariohjelmoinnista ja uskovat sen johtavan parempaan koodin laatuun. Merkittävin hyöty oli bugien vähentyminen ja suurin haitta on,
että pariohjelmointi on kallista, koska siinä annetaan kahden ihmisen tehdä työtä, jonka yksikin henkilö pystyisi tekemään. Hyvän parin tärkein piirre on,
että tämän tekniset taidot täydentävät omia taitoja. Hyvän ryhmän tärkein piirre taas on, että kommunikointi sujuu jokaiselta ryhmän jäseneltä hyvin.
Kyselyn tulokset eroavat hiukan artikkelissa mainituista aiemmista tutkimuksista, joten Begel ja Nagappan aikovat jatkaa tutkimuksia pariohjelmointiin liittyen.

##[What can we learn from Extreme Programming](http://dl.acm.org/citation.cfm?id=775339.775368)

Artikkelissa Smith ja Stoecklin kertovat lyhyesti mitä on Extreme Programming. He esittelevät XP:n käytänteitä, jotka saattaisivat
olla hyödyksi tietojenkäsittelytieteen opiskelijoiden opettamisessa. Nämä käytänteet ovat pariohjelmointi, refaktorointi, testaus,
jatkuva integrointi ja jatkuva suunnittelu. Smithin ja Stoecklinin mukaan millekään näistä ei ole annettu kovin paljon painotusta
opetusohjelmassa. Vaikka käytänteet vaikuttavat sopivan opetukseen, Smith ja Stoecklin haluavat lisää tutkimusta aiheeseen liittyen.

#2. Persoonallisuus & ryhmätyö

##[Making Sense of Software Development and Personality Types](http://dx.doi.org/10.1109/MITP.2010.33)

Ohjelmistokehitys on usein monivaiheista ja eri vaiheissa tarvitaan erilaisia ihmisiä niin teknisiltä taidoiltaan kuin
persoonallisuuksiltaan. Artikkelissa "Making Sense of Software Development and Personality Types" Capretz ja Ahmed
väittävät projektin onnistuvan suuremmalla todennäköisyydellä, jos eri kehityksen vaiheisiin sijoitetaan luonteenpiirteiltään tietynlaisia ihmisiä.
Myers–Briggsin tyyppi-indikaattoria käyttäen, he perustelevat millaisilla luonteenpiirteillä on positiivisesti suurin
vaikutus vaatimusmäärittelyyn, suunnitteluun, toteutukseen, testaukseen ja ylläpitoon. Capretzin ja Ahmedin lopputulos on, että
jokainen persoonallisuustyyppi vaikuttaa tietyssä kehityksen vaiheessa enemmän kuin toiset. Tästä he päättelevät, että kaikenlaisia
persoonallisuustyyppejä omaavia ihmisiä tarvitaan, ja yrityksille olisi kannattavaa tutkia näitä työntekijöiden vahvuuksia
määrätessään heitä eri projektitehtäviin.

##[Software developer perceptions about software project failure: a case study](http://www.sciencedirect.com.libproxy.helsinki.fi/science/article/pii/S0164121299000941)

Vuosikymmenien saatossa erilaiset ohjelmistoprojektit ovat epäonnistuneet lukuisista syistä. Syitä tähän tarkastellaan usein pintapuolisesti
sanomalla esimerkiksi, että projekti ei pysynyt aikataulussa tai toteutus ei vastannut vaatimuksia. Artikkelissa "Software developer perceptions about software project failure: a case study" Linberg tutkii projektien
epäonnistumista pintaa syvemmältä haastattelemalla eri ohjelmistokehittäjiä. Nämä kehittäjät ovat olleet epäonnistuneissa projekteissa mukana. Hän selvittää
heiltä mitä projektin "sisällä" tapahtuu ja mitkä eri asiat vaikuttavat projektin onnistumiseen. Eri tekijöitä projektin onnistumiselle ovat muun muassa
johtajuus, työkalut, prosessimalli, motivaation taso, projektin haastavuus ja johtotason toiminta.
Haastatteluista myös paljastuu, että kehittäjillä on "lempeämpi" näkemys siitä mitä projektin epäonnistuminen tarkoittaa verrattuna nykyiseen määritelmään.

##[Personality types in software engineering](http://www.sciencedirect.com.libproxy.helsinki.fi/science/article/pii/S1071581902001374)

Nykypäivänä ohjelmistoala on erittäin monipuolinen työtarjonnaltaan ja ohjelmistoalalle hakee hyvin erilaisia
ihmisiä töihin. Artikkelissa "Personality types in software engineering" Capretz tutkii millaiset
ihmiset työskentelevät ohjelmistoalalla käyttäen apunaan Myers–Briggsin tyyppi-indikaattoria 
erilaisille otoksille. Tuloksista hän päättelee dominoiko jokin preferenssi, kuten introverttius,
ohjelmistoalaa. Capretz lisäksi antaa perustelut tuloksien perusteella miksi ihmiset, jotka indikaattorin
mukaan omaavat tietyn persoonallisuustyypin, tulevat alalle. Johtopäätöksenä on, että ohjelmistoala on nykyään niin
monipuolinen, että se houkuttelee kaikentyyppisiä ihmisiä. Kuitenkin alaa dominoi eniten ihmiset, jotka ovat introverttejä, loogisesti ajattelevia
ja järjestelmällisiä. Capretzin mukaan paremmat ohjelmistot syntyvät usein erilaisten ajattelutapojen, näkemyksien ja arvojen tuloksena.
Tämän perusteella hän ehdottaa, että yhtiöiden tulisi monipuolistaa henkilökuntaa sekoittamalla eri persoonallisuustyyppejä
omaavia ohjelmistokehittäjiä samaan joukkoon.

##[Empirical Study of How Personality, Team Processes and Task Characteristics Relate to Satisfaction and Software Quality](http://doi.acm.org/10.1145/1414004.1414056)

Artikkelissa Acuña, Gómez ja Lara tutkivat persoonallisuuden, koheesion, konfliktien, tehtävien piirteiden, tuotteen laadun ja tyytyväisyyden suhdetta
ryhmissä, jotka kehittävät ohjelmistoja. Acuñan ja kumppaneiden päätelmä on, että tyytyväisimmät kehitysryhmät koostuvat jäsenistä, jotka
ovat myötätuntoisia ja yhteistyöhaluisia. Heillä on myös itsekuria, toimivat vastuuntuntoisesti ja suunnitelmallisesti saavuttaakseen tavoitteet.
Ryhmän tyytyväisyys ja koheesio sen sijaan laskee mitä enemmän ryhmän jäsenillä on yhteenottoja suoritettavasta tehtävästä. Acuña ja kumppanit havaitsivat
lisäksi merkittävän korrelaation ekstroverttiuden ja ohjelmiston laadun välillä. Luonteenpiirteet, kuten sosiaalisuus, puheliaisuus, ystävällisyys ja
avoimuus vaikuttavat edistävän sekä kehitettävän tuotteen laatua että ryhmän jäsenien tyytyväisyyttä.

##[Communication: The Neglected Technical Skill?](http://doi.acm.org/10.1145/1235000.1235043)

Kommunikointi on huomattu yhä useampien tutkimusten perusteella erittäin tärkeäksi asiaksi ohjelmistokehityksessä.
Hyvä ja tehokas kommunikointi vaikuttaa suuresti projektin onnistumiseen. Kuitenkin, vaikka teoriassa ymmärretään kommunikoinnin
tärkeys, monissa prosessimalleissa, kuten CMM:ssä (Capability Maturity Model) sitä ei ole otettu huomioon.
Artikkelissa "Communication: The Neglected Technical Skill?" Hall, Wilson, Rainer ja Jagielska tutkivat ohjelmistokehityksessä tapahtuvaa
kommunikointia. He haastattelevat ohjelmistokehitystiimiä selvittääkseen kuinka paljon tiimi arvostaa kommunikointia ja
miten se heiltä sujuu. Haastatteluissa kysyttiin muun muassa, että mitkä asiat ovat projektissa olleet positiivisa ja mitkä negatiivisia.
Hall ja kumppanit halusivat myös tietää haastateltavilta, että mitkä piirteet tekevät hyvän kehittäjän. Haastattelujen perusteella kehittäjien mielestä
on tärkeää, että projektissa käytetään uusimpia työkaluja ja tekniikoita, tiimi on osaava ja tiimin sisäinen kommunikointi sujuu hyvin.
Hyvä ohjelmistokehittäjä on taas proaktiivinen, jakaa tietämystään muiden kanssa, osaa kommunikoida ja on teknisesti taitava.
Haastatteluista Hall ym. havaitsivat myös, että ulkoisten osapuolien (esimerkiksi toinen osasto, projektipäälliköt) kanssa kommunikointi oli ongelma.
Lopuksi Hall ja kumppanit ehdottavat, että projekteihin tulisi sisällyttää ohjeistusta siitä kuinka kommunikointia harjoitetaan.

##[Who should work with whom? Building effective software project teams](http://doi.acm.org/10.1145/990680.990684)

Artikkelissa Gorla ja Lam tutkivat millaisia persoonallisuuspiirteitä ohjelmoijilla, suunnittelijoilla ja tiimin johtajilla tulisi olla,
että pienten tiimien suorituskyky paranisi ohjelmistoja kehitettäessä. Gorla ja Lamin teettämässä tutkimuksessa pyydettiin 92 ohjelmistoalan ammattilaista
vastaamaan kyselylomakkeeseen, jonka tarkoituksena oli mitata heidän tiiminsä tehokkuutta. Vastaajien persoonallisuustyypit määriteltiin käyttäen
Myers-Briggsin tyyppi-indikaattoria. Tutkimustulosten perusteella Gorla ja Lam listaavat millaisia henkilöitä kannattaa värvätä johtajiksi, ohjelmoijiksi ja
niin edelleen. Tiimin johtajan tulisi olla intuitiivinen, koska he osaavat hahmottaa kokonaiskuvan paremmin kehitettävää järjestelmää mietittäessä ja ovat innovatiivisempiä.
Johtajan tulisi olla myös tunteva ajattelevan sijaan eli tekee päätöksiä henkilökohtaisiin arvoihin perustuen ja ottaa päätöksissään tiimin jäsenet enemmän huomioon
luoden positiivisemman ilmapiirin. Suunnittelijoiden tulisi olla loogisia ajattelijoita heidän miettiessään toteutettavalle järjestelmälle parasta ratkaisua.
Pienissä tiimeissä ekstrovertit ohjelmoijat paransivat tiimin suorituskykyä, koska ohjelmoijan työ vaatii myös paljon kommunikointia muiden ihmisten kanssa.

##[Does personality matter? An analysis of code-review ability](http://doi.acm.org/10.1145/1230819.1241672)

Useissa tutkimuksissa on huomattu, että ohjelmistoalalla teknisen osaamisen lisäksi myös persoonallisuus ja luonteenpiirteet vaikuttavat
siihen kuinka hyvin henkilö suoriutuu jostakin tehtävästä. Artikkelissa Da Cunha ja Greathead tutkivat kuinka hyvin
64 toisen vuoden tietojenkäsittelytieteen opiskelijaa suoriutuvat tehtävästä, jossa koodia katselmoidaan. Da Cunha ja Greathead arvioivat
MBTI:tä käyttäen opiskelijoiden persoonallisuustyypit ja pisteyttävät heidän suorituksensa tehtävässä. Pisteytykseen vaikutti bugien haastavuus.
Tehtävästä suoriutuvat parhaiten opiskelijat, jotka olivat intuitiivisia (N) ja ajattelevia (T). Huonoiten tehtävästä suoriutuivat tosiasialliset (S)
ja tuntevat (F). Da Cunha ja Greathead päättelevät, että NT-opiskelijoiden menestys johtui siitä, että he ajattelevat loogisesti, mutta samalla
luottavat intuitioonsa ja miettivät eri asioiden yhteyksiä ja mahdollisuuksia. Da Cunhan ja Greatheadin mukaan tutkimuksessa on kuitenkin liikaa
epävarmuutta johtuen pienestä otoskoosta, joten he aikovat suorittaa lisätutkimusta varmistuakseen saamistaan tuloksista. Tämän tutkimusten tulosten
perusteella he kuitenkin tekevät johtopäätöksen, että yhtiöiden tulisi tutkia työntekijöidensä persoonallisia vahvuuksia nimittäessään heitä eri työtehtäviin.


#3. Ryhmätaitojen parantaminen

##[An Infrastructure for Teaching Skills for Group Decision Making and Problem Solving in Programming Projects](http://doi.acm.org/10.1145/563517.563447)

Työelämässä ohjelmoijat suunnittelevat ja toteuttavat ohjelmistot usein ryhmänä. Sitä vastoin oppilaitoksissa
opiskelijat useimmiten ohjelmoivat yksin. Artikkelissa "An Infrastructure for Teaching Skills for Group Decision Making and Problem Solving in Programming Projects"
Diwan, Waite ja Jackson Coloradon yliopistolta esittelevät kehittämänsä ohjelmiston ryhmätyöskentelytaitojen parantamiseksi. Ohjelmisto on tarkoitettu
käytettäväksi eri kursseilla. Ohjelmiston päämääräisenä tarkoituksena on auttaa opiskelijaa hyväksymään riippuvaisuutensa toisen ihmisen työstä tai avusta,
oppia neuvottelemaan asioista rakentavasti muiden kanssa, ja kehittämään ryhmissä tapahtuvaa ongelmanratkaisukykyä.
Diwan ja kumppanit kertovat kuinka ohjelmisto toimii ja kuinka se auttaa opiskelijoita saamaan kokemusta edellä mainituista ryhmätyöskentelytaidoista.

##[Towards best practices in software teamwork](http://dl.acm.org/citation.cfm?id=948785.948797)

Ohjelmistojen kehittäminen vaatii ryhmätyöskentelyä ja erilaiset oppilaitokset ovat vähitellen alkaneet ymmärtää
ryhmätaitojen kehittämisen tärkeyden. Opetusohjelmista löytyy erinäisiä ryhmissä toteutettavia projektitöitä, mutta
tietojenkäsittelytieteen opiskelijoilla harvoin on tarpeeksi kattavat ryhmätaidot, että projektit sujuisivat
mutkattomasti. Kaikilla oppilaitoksilla ei ole edes selvyyttä siitä miten ryhmätaitoja tulisi opettaa. Artikkelissa
"Towards best practices in software teamwork" Cushing, Cunningham ja Freeman pyrkivät tunnistamaan ryhmätyöskentelytaitoja,
jotka ovat opiskelijoille kriittistä oppia.  Cushing ja kumppanit kertovat myös kahdesta käytännön harjoituksesta, joiden
tavoitteena on parantaa ryhmätyötaitoja ja panna opiskelijat miettimään harjoituksissa ryhmän sekä ryhmän jäsenien toimintaa.
Cushing ym. luokittelevat tarpeelliset ryhmätaidot kolmeen kategoriaan, jotka ovat taktiset projektitaidot, intra- ja interpersoonalliset
taidot sekä johtamistaidot. Taktisiin projektitaitoihin kuuluu työn organisointi, päätöksenteko ja ongelmanratkaisukyky.
Intra- ja interpersoonallisiin taitoihin kuuluu jäsenten välinen vuorovaikutus ja kommunikointitaidot.
Johtamistaitoihin kuuluu kyky koordinoida eri toimintoja ja vaikuttaa ihmisiin sekä järjestää tapaamisia.
Cushing ja kumppanit haluaisivat saada lisää tietoa kuinka opettaa tiettyjä ryhmätaitoja ohjelmistoalaa opiskeleville ja
kuinka saada heidät arvostamaan näitä taitoja ja siten ottamaan mahdolliset harjoitukset vakavasti.